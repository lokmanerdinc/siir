<h1>Göğe Bakma Durağı </h1>

İkimiz birden sevinebiliriz göğe bakalım<br>
Şu kaçamak ışıklardan şu şeker kamışlarından<br>
Bebe dişlerinden güneşlerden yaban otlarından<br>
Durmadan harcadığım şu gözlerimi al kurtar<br>
Şu aranıp duran korkak ellerimi tut<br>
Bu evleri atla bu evleri de bunları da<br>
Göğe bakalım...
<p>
Falanca durağa şimdi geliriz göğe bakalım<br>
İnecek var deriz otobüs durur ineriz<br>
Bu karanlık böyle iyi aferin Tanrıya<br>
Herkes uyusun iyi oluyor hoşlanıyorum<br>
Hırsızlar polisler açlar toklar uyusun<br>
Herkes uyusun bir seni uyutmam bir de ben uyumam<br>
Herkes yokken biz oluruz biz uyumayalım<br>
Nasıl olsa sarhoşuz nasıl olsa öpüşürüz sokaklarda<br>
Beni bırak göğe bakalım...
<p>
Senin bu ellerinde ne var bilmiyorum göğe bakalım<br>
Tuttukça güçleniyorum kalabalık oluyorum<br>
Bu senin eski zaman gözlerin yalnız gibi ağaçlar gibi<br>
Sularım ısınsın diye bakıyorum ısınıyor<br>
Seni aldım bu sunturlu yere getirdim<br>
Sayısız penceren vardı bir bir kapattım<br>
Bana dönesin diye bir bir kapattım<br>
Şimdi otobüs gelir biner gideriz<br>
Dönmeyeceğimiz bir yer beğen başka türlüsü güç<br>
Bir ellerin bir ellerim yeter belleyelim yetsin<br>
Seni aldım bana ayırdım durma kendini hatırlat<br>
Durma kendini hatırlat!<br>
<p>
<hr/>
<i><b><u>Turgut Uyar</u></b></i>
