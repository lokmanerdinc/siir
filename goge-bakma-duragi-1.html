<baslik>Göğe Bakma Durağı </baslik>
<dortluk>
<misra>İkimiz birden sevinebiliriz göğe bakalım</misra>
<misra>Şu kaçamak ışıklardan şu şeker kamışlarından</misra>
<misra>Bebe dişlerinden güneşlerden yaban otlarından</misra>
<misra>Durmadan harcadığım şu gözlerimi al kurtar</misra>
<misra>Şu aranıp duran korkak ellerimi tut</misra>
<misra>Bu evleri atla bu evleri de bunları da</misra>
<misra>Göğe bakalım...</misra>
</dortluk>
<dortluk>
<misra>Falanca durağa şimdi geliriz göğe bakalım</misra>
<misra>İnecek var deriz otobüs durur ineriz</misra>
<misra>Bu karanlık böyle iyi aferin Tanrıya</misra>
<misra>Herkes uyusun iyi oluyor hoşlanıyorum</misra>
<misra>Hırsızlar polisler açlar toklar uyusun</misra>
<misra>Herkes uyusun bir seni uyutmam bir de ben uyumam</misra>
<misra>Herkes yokken biz oluruz biz uyumayalım</misra>
<misra>Nasıl olsa sarhoşuz nasıl olsa öpüşürüz sokaklarda</misra>
<misra>Beni bırak göğe bakalım...</misra>
</dortluk>
<dortluk>
<misra>Senin bu ellerinde ne var bilmiyorum göğe bakalım</misra>
<misra>Tuttukça güçleniyorum kalabalık oluyorum</misra>
<misra>Bu senin eski zaman gözlerin yalnız gibi ağaçlar gibi</misra>
<misra>Sularım ısınsın diye bakıyorum ısınıyor</misra>
<misra>Seni aldım bu sunturlu yere getirdim</misra>
<misra>Sayısız penceren vardı bir bir kapattım</misra>
<misra>Bana dönesin diye bir bir kapattım</misra>
<misra>Şimdi otobüs gelir biner gideriz</misra>
<misra>Dönmeyeceğimiz bir yer beğen başka türlüsü güç</misra>
<misra>Bir ellerin bir ellerim yeter belleyelim yetsin</misra>
<misra>Seni aldım bana ayırdım durma kendini hatırlat</misra>
<misra>Durma kendini hatırlat!</misra>
</dortluk>
<hr/>
<sair><b><u>Turgut Uyar</u></b></sair>
